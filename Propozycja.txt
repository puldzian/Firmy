Piotr Puldzian Płucienniczak
FIRMY
propozycja książki konceptualnej

Książka stanowić ma słownik (?) nazw przedsiębiorstw, to znaczy wyrazów bądź wyrażeń będących nazwami firm. W przeciwieństwie do nazw w rzeczywistości, które oznaczają firmy, tutaj nazwy nie będą odsyłały do niczego poza samymi sobą, co każe skupić się na samej ekonomii (?) języka. Spis neologizmów będzie meta-zapisem innowacyjności Polek i Polaków po transformacji. Polska gospodarka uważana jest za imitacyjną i względnie prymitywną, nazewnictwo przedsiębiorstw pokazuje, że w języku dokonują się transformacje i przewroty być może ciekawsze, niż te w materii.  

Sposób tworzenia słownika: nazwy wszystkich w Polsce przedsiębiorstw zostaną pobrane z odpowiedniej bazy. Następnie przy pomocy słownika zostaną odsiane te, które są "zwyczajnymi" wyrazami. Po maszynowej analizie następi ręczne skanowanie, wybieranie i redagowanie treści. Objętość tomu można ręcznie regulować poprzez redakcję: wyrzucanie najmniej ciekawych neologizmów i zostawianie esencji. 

Książkę otwierać będzie mój kilkunastostronicowy tekst na temat przedsiębiorczości lat dziewięćdziesiątych i nie tylko, związków między gospodarką materialną a gospodarką kultury i języka, problemu neokolonializmu, innowacyjności i imperializmu kulturowego. Jako posłowie chciałbym zobaczyć tekst jakiegoś luźnego językoznawcy, który spojrzałby na neologizmy przedsiębiorcze ze swojej perspektywy. W ten sposób zawartość książki rozpościerałaby się na planie meta między gospodarką (mój wstęp) a językiem (posłowie), o co przecież chodzi.

Całość wpisać można w kilka nurtów. Po pierwsze, mamy tu książkę konceptualną, traktującą język polski jako zasób, który poddaje się algorytmicznej obróbce. Jest to konceptualizm nawiązujący do krytyki społecznej. Po drugie, (pata-)socjologiczne i (pata-)językoznawcze debaty na temat dziedzictwa transformacji, czy szerzej, III RP. Po trzecia, jest to nieoczywista eksploracja w przestrzenii nostalgii/najntisów. Wreszcie słownik może służyć do gier towarzyskich: "zgadnij co robi ta firma?". Autor gwarantuje mnóstwo radości.
